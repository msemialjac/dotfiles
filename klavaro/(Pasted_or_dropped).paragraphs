Iako se prošloga tjedna činilo da je popustila napetost oko Ukrajine nakon što je ruski predsjednik Vladimir Putin najavio povlačenje dijela vojnih snaga nagomilanih uz granicu, ovaj tjedan je započeo novom, još opasnijom eskalacijom krize. Rusija je u ponedjeljak priznala dvije separatističke proruske regije na istoku Ukrajine - Lugansk i Donjeck (zajedničkog naziva Donbas) te najavio da će ondje poslati vojsku da "održava mir". Zapad je žestoko osudio taj čin, Kina je izrazila zabrinutost, Ujedinjeni narodi također. Europska unija i SAD najavili su uvođenje još težih ekonomskih sankcija Rusiji. Ukratko, situacija na istoku Ukrajine eksplozivnija je nego prethodnih tjedana.

